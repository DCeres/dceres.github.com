ЯК МИ ЛІТАЛИ В КОСМОС
=====================
(Скорочено)

Ця історія відбулася ще за три роки до польоту Юрія Гагаріна1. Одного дня я твердо вирішив залишити Землю, цю нудну, нецікаву планету, з усіма її двійками з математики. Я задумав побудувати супутник і назавжди полетіти в космос. Спочатку думав зробити це сам. Але потім зрозумів, що самому буде, по-перше, важко, а по-друге, сумно. І я запросив у компанію свого найщирішого друга й однокласника Ромку. Ромка, не задумуючись, погодився. В нього теж були всі підстави розлучитися із Землею. Напередодні він розбив мамину улюблену вазу, непомітно викинув черепки на смітник і з трепетом чекав покарання.
1 Юрій Гагарін — перший космонавт, що побував у космосі.
Сидячи в темному кутку під сходами, ми гомоніли.

- Ти розумієш, Ромко, ми будемо першими у світі людьми, що полетять у міжпланетний простір, — захлинавсь я. — Першими! Розумієш? Усі люди на Землі з хвилюванням стежитимуть за нашим польотом. Головне — треба одірватися від Землі. Я по радіо чув. А там почнемо кружляти по орбіті1!

І ми почали майструвати катапульту2. Це була каторжна, виснажлива робота. Копали під бочкою траншею, встановлювали пружини, ресори і важелі. Особливо попомучилися, коли витягали на дерево, що росло якраз коло бочки, здоровенну каменюку. Ця каменюка, впавши з висоти, мала привести в дію механізм.
Нарешті все було готове.
Після уроків, нашвидку пообідавши, ми з Ромкою почали збиратися в дорогу.
Ми приладнали до бочки стару кришку од виварки. Це був «верхній люк». Кришка прекрасно закривала бочку і міцно кріпилася зсередини сталевим дротом. Ніякі космічні сили не змогли б її відкрити.

1 Орбіта — шлях руху небесного тіла, штучного супутника Землі.
2 Катапульта — тут: механізм для старту літака.

Дно бочки вистелили сіном та старою ковдрою. Вийшло дуже м’яко, тепло й зручно. До того ж це рятувало від ударів на випадок зіткнення з якою-небудь планетою.
З харчів у дорогу взяли: буханку хліба, вісім холодних вареників з картоплею, три цукерки «Киць-киць», дві цибулини, оселедець і пляшку з водою…
Без п’яти хвилин вісім. Ми з Ромкою в мовчанні стоїмо біля супутника «Ліра». Урочистий момент.
У небі незчисленними вогниками сяють зірки. Зараз ми з Ромкою полетимо їм назустріч і ніколи більше не повернемося на Землю.
Минають останні секунди.

- Ну, пішли, — тремтячим голосом кажу я.

Ромка одкрив кришку «люка» і вже підняв ногу, щоб залізти в бочку. І в цю ж мить почувся дівчачий голос:

- Хлопці, а що ви тут робите?

Від несподіванки Ромка випустив з рук кришку, і вона боляче вдарила його по коліну.
З-за сараю з’явилася Тетянка, наша зухвала однокласниця.

- Геть звідси! — спокійно сказав Ромка.
- Дуже я тебе злякалась! От не піду.

Оце так номер! Що робити? Здавалося, виходу не було. І тоді я вирішив їй усе чесно розповісти.
Почувши в чім справа, Тетянка підскочила:

- Ой, хлопці, як це чудово! Візьміть і мене!
- Що-о? — ми перезирнулися. — Та ми ж не вмістимося всі в супутнику!
- Ось як! Так ви теж не полетите! Я зараз же скажу тітці Теклі, і вона вам вуха пообриває за те, що ви її бочку чіпаєте… Тітко Текле! — крикнула Тетянка.

Робити було нічого.

- Гаразд… Залазь! — зціпивши зуби, пробурмотів Ромка і шепнув мені на вухо: — В крайньому разі ми її викинемо по дорозі.

Тетянка вмить залізла в бочку.
Сопучи і штовхаючись, ми з Ромкою довго вмощувались. Потім, хвилюючись, якимось писклявим голосом я сказав:

- Приготуватися! Даю старт!

Ромка й Тетянка затамували подих. Я щосили потяг за мотузку, до другого кінця якої там, на дереві, була прив’язана здоровенна каменюка. Почувся тріск, щось гупнуло, загримотіло і…
Тетянка вдарила Ромку ногою у вухо. Ромка штовхнув мене ліктем у потилицю, а я ткнувся носом Тетянці в живіт. Потім Тетянка сіла мені на голову, Ромка турнув Тетянку коліном, а я наступив Ромці на носа…
Яке щастя, що стінки супутника «Ліра» були вистелені ковдрою!
Бочка шалено оберталась і підстрибувала.
І, незважаючи на це, я радісно вигукнув:

- Ура! Ми лети…

Супутник, мабуть, летів уже у верхніх шарах атмосфери1. Він обертався все повільніше й повільніше. Раптом об щось ударився й перестав обертатися.

- Ми вийшли на орбіту! — урочисто промовив Ромка.

Кілька секунд пішло на те, щоб розібратися, де чиї ноги, руки, голова…
У бочці було темно.

- Цікаво, де тепер Земля? — тихо спитала Тетянка. Їй уже хотілося додому, до мами.
- А-а, попалася! — злорадно захихикав Ромка. — Ото не треба було летіти. А тепер — усе! Тепер ти ніколи не повернешся додому.

Тетянка нічого не відповіла. І я теж мовчав.
Гнітюча тиша запанувала в супутнику «Ліра». Я, Ромка й Тетянка сиділи й мовчки прислухалися до космічної тиші Всесвіту. І раптом…
Раптом ми почули гучні кроки й голос. По небу хтось швидко йшов лаючись. В усьому Всесвіті лише одній людині міг належати цей голос — двірничці тітці Теклі.
1 Атмосфера — газоподібна оболонка Землі та деяких інших планет.

- А біс забрав би цих песиголовців. Знову якогось лиха накоїли!

Я кинувся одкривати люк…
Супутник «Ліра» мирно лежав у бур’янах. Над ним стояла двірничка з мітлою…
Що було потім? Не треба питати.
Тетянці, звичайно, добре влетіло. Але найбільше перепало мені й Ромці.
І не в тім справа, що після зустрічі з батьками ми довго не могли сісти й соромилися показатися людям на очі. І не в тім, що учні в школі два тижні не давали нам проходу і все запитували про враження від космічної подорожі.
Виявилось найголовніше: щоб побудувати супутник, треба знати… математику. Ма-те-ма-ти-ку! І сказав це не хто-небудь, а сам Жорка Циган, найпопулярніша у нас людина в школі, чемпіон міста з плавання. Це було для мене відкриттям. Довелося братися за математику.
Без підготовки, друзі мої, нічого не робиться. Запам’ятайте!
Отак літав я в космос.
