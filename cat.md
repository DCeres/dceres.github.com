ХОРОБРЕ КОШЕНЯ
==============
Якось повернувся я з лугу після вранішнього полювання. Спека стояла неймовірна… Присів у дворі на ганочку в тіні перепочити. А проти мене Гопак, розморений спекою, лежить, язика висунув, поклав голову собі на передні лапи. А паща в нього велика.
І ось раптом з-за погрібника з’являється маленьке кошеня і мандрує просто до Гопака. Думаю: ну, зараз він його роздере.
Нічого подібного. Кошеня обійшло кругом Гопака, підійшло до його пащі, спокійно всунуло туди свою маленьку голову і так застигло, мабуть, від насолоди.
Адже відомо, що в собак немає потових залоз і в роті у них холоднувато… От кошеня і рятувалося від спеки таким досить ризикованим способом.
Подержавши кілька хвилин голову в пащі у Гопака, кошеня спокійно пішло далі. А Гопак тільки здивовано провів очима такого малого нахабу.

- Від чийого імені веде оповідь автор?
- Який випадок описано у творі? Як усе почалося й чим закінчилося?
- Що викликало в автора хвилювання? Прочитай.
- Що цікавого письменник розповів про собаку?
- Прочитай речення, у якому містяться наукові відомості про собак.
- Чи й справді, на твою думку, кошеня було хоробрим? Яким виявився Гопак?
- Поясни значення приказки Живуть, як кішка з собакою. Чи відповідає вона змісту оповідання Олександра Копиленка?
- Доведи, що прочитаний твір є оповіданням. Придумай для нього свою назву.
- За допомогою виділених у тексті слів склади план і перекажи зміст оповідання.
